{"query":"024039","verses":[{},{"canonical":"Jeremiah 39:1","passages":["בשנה התשעית לצדקיהו מלך יהודה בחדש העשרי בא נבוכדראצר מלך בבל וכל חילו אל ירושלם ויצרו עליה  ס "],"query":"024039001"},{"canonical":"Jeremiah 39:2","passages":["בעשתי עשרה שנה לצדקיהו בחדש הרביעי בתשעה לחדש הבקעה העיר "],"query":"024039002"},{"canonical":"Jeremiah 39:3","passages":["ויבאו כל שרי מלך בבל וישבו בשער התוך נרגל שר אצר סמגר נבו שר סכים רב סריס נרגל שר אצר רב מג וכל שארית שרי מלך בבל "],"query":"024039003"},{"canonical":"Jeremiah 39:4","passages":["ויהי כאשר ראם צדקיהו מלך יהודה וכל אנשי המלחמה ויברחו ויצאו לילה מן העיר דרך גן המלך בשער בין החמתים ויצא דרך הערבה "],"query":"024039004"},{"canonical":"Jeremiah 39:5","passages":["וירדפו חיל כשדים אחריהם וישגו את צדקיהו בערבות ירחו ויקחו אתו ויעלהו אל נבוכדראצר מלך בבל רבלתה בארץ חמת וידבר אתו משפטים "],"query":"024039005"},{"canonical":"Jeremiah 39:6","passages":["וישחט מלך בבל את בני צדקיהו ברבלה לעיניו ואת כל חרי יהודה שחט מלך בבל "],"query":"024039006"},{"canonical":"Jeremiah 39:7","passages":["ואת עיני צדקיהו עור ויאסרהו בנחשתים לביא אתו בבלה "],"query":"024039007"},{"canonical":"Jeremiah 39:8","passages":["ואת בית המלך ואת בית העם שרפו הכשדים באש ואת חמות ירושל͏ם נתצו "],"query":"024039008"},{"canonical":"Jeremiah 39:9","passages":["ואת יתר העם הנשארים בעיר ואת הנפלים אשר נפלו עליו ואת יתר העם הנשארים הגלה נבוזר אדן רב טבחים בבל "],"query":"024039009"},{"canonical":"Jeremiah 39:10","passages":["ומן העם הדלים אשר אין להם מאומה השאיר נבוזראדן רב טבחים בארץ יהודה ויתן להם כרמים ויגבים ביום ההוא "],"query":"024039010"},{"canonical":"Jeremiah 39:11","passages":["ויצו נבוכדראצר מלך בבל על ירמיהו ביד נבוזראדן רב טבחים לאמר "],"query":"024039011"},{"canonical":"Jeremiah 39:12","passages":["קחנו ועיניך שים עליו ואל תעש לו מאומה רע כי אם כאשר ידבר אליך כן עשה עמו "],"query":"024039012"},{"canonical":"Jeremiah 39:13","passages":["וישלח נבוזראדן רב טבחים ונבושזבן רב סריס ונרגל שר אצר רב מג וכל רבי מלך בבל "],"query":"024039013"},{"canonical":"Jeremiah 39:14","passages":["וישלחו ויקחו את ירמיהו מחצר המטרה ויתנו אתו אל גדליהו בן אחיקם בן שפן להוצאהו אל הבית וישב בתוך העם  ס "],"query":"024039014"},{"canonical":"Jeremiah 39:15","passages":["ואל ירמיהו היה דבר יהוה בהיתו עצור בחצר המטרה לאמר "],"query":"024039015"},{"canonical":"Jeremiah 39:16","passages":["הלוך ואמרת לעבד מלך הכושי לאמר כה אמר יהוה צבאות אלהי ישראל הנני מביא את דברי אל העיר הזאת לרעה ולא לטובה והיו לפניך ביום ההוא "],"query":"024039016"},{"canonical":"Jeremiah 39:17","passages":["והצלתיך ביום ההוא נאם יהוה ולא תנתן ביד האנשים אשר אתה יגור מפניהם "],"query":"024039017"},{"canonical":"Jeremiah 39:18","passages":["כי מלט אמלטך ובחרב לא תפל והיתה לך נפשך לשלל כי בטחת בי נאם יהוה  ס "],"query":"024039018"}]}