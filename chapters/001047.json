{"query":"001047","verses":[{},{"canonical":"Genesis 47:1","passages":["ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען והנם בארץ גשן "],"query":"001047001"},{"canonical":"Genesis 47:2","passages":["ומקצה אחיו לקח חמשה אנשים ויצגם לפני פרעה "],"query":"001047002"},{"canonical":"Genesis 47:3","passages":["ויאמר פרעה אל אחיו מה מעשיכם ויאמרו אל פרעה רעה צאן עבדיך גם אנחנו גם אבותינו "],"query":"001047003"},{"canonical":"Genesis 47:4","passages":["ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן "],"query":"001047004"},{"canonical":"Genesis 47:5","passages":["ויאמר פרעה אל יוסף לאמר אביך ואחיך באו אליך "],"query":"001047005"},{"canonical":"Genesis 47:6","passages":["ארץ מצרים לפניך הוא במיטב הארץ הושב את אביך ואת אחיך ישבו בארץ גשן ואם ידעת ויש בם אנשי חיל ושמתם שרי מקנה על אשר לי "],"query":"001047006"},{"canonical":"Genesis 47:7","passages":["ויבא יוסף את יעקב אביו ויעמדהו לפני פרעה ויברך יעקב את פרעה "],"query":"001047007"},{"canonical":"Genesis 47:8","passages":["ויאמר פרעה אל יעקב כמה ימי שני חייך "],"query":"001047008"},{"canonical":"Genesis 47:9","passages":["ויאמר יעקב אל פרעה ימי שני מגורי שלשים ומאת שנה מעט ורעים היו ימי שני חיי ולא השיגו את ימי שני חיי אבתי בימי מגוריהם "],"query":"001047009"},{"canonical":"Genesis 47:10","passages":["ויברך יעקב את פרעה ויצא מלפני פרעה "],"query":"001047010"},{"canonical":"Genesis 47:11","passages":["ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשר צוה פרעה "],"query":"001047011"},{"canonical":"Genesis 47:12","passages":["ויכלכל יוסף את אביו ואת אחיו ואת כל בית אביו לחם לפי הטף "],"query":"001047012"},{"canonical":"Genesis 47:13","passages":["ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב "],"query":"001047013"},{"canonical":"Genesis 47:14","passages":["וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה "],"query":"001047014"},{"canonical":"Genesis 47:15","passages":["ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס כסף "],"query":"001047015"},{"canonical":"Genesis 47:16","passages":["ויאמר יוסף הבו מקניכם ואתנה לכם במקניכם אם אפס כסף "],"query":"001047016"},{"canonical":"Genesis 47:17","passages":["ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשנה ההוא "],"query":"001047017"},{"canonical":"Genesis 47:18","passages":["ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני לא נשאר לפני אדני בלתי אם גויתנו ואדמתנו "],"query":"001047018"},{"canonical":"Genesis 47:19","passages":["למה נמות לעיניך גם אנחנו גם אדמתנו קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם "],"query":"001047019"},{"canonical":"Genesis 47:20","passages":["ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב ותהי הארץ לפרעה "],"query":"001047020"},{"canonical":"Genesis 47:21","passages":["ואת העם העביר אתו לערים מקצה גבול מצרים ועד קצהו "],"query":"001047021"},{"canonical":"Genesis 47:22","passages":["רק אדמת הכהנים לא קנה כי חק לכהנים מאת פרעה ואכלו את חקם אשר נתן להם פרעה על כן לא מכרו את אדמתם "],"query":"001047022"},{"canonical":"Genesis 47:23","passages":["ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה "],"query":"001047023"},{"canonical":"Genesis 47:24","passages":["והיה בתבואת ונתתם חמישית לפרעה וארבע הידת יהיה לכם לזרע השדה ולאכלכם ולאשר בבתיכם ולאכל לטפכם "],"query":"001047024"},{"canonical":"Genesis 47:25","passages":["ויאמרו החיתנו נמצא חן בעיני אדני והיינו עבדים לפרעה "],"query":"001047025"},{"canonical":"Genesis 47:26","passages":["וישם אתה יוסף לחק עד היום הזה על אדמת מצרים לפרעה לחמש רק אדמת הכהנים לבדם לא היתה לפרעה "],"query":"001047026"},{"canonical":"Genesis 47:27","passages":["וישב ישראל בארץ מצרים בארץ גשן ויאחזו בה ויפרו וירבו מאד "],"query":"001047027"},{"canonical":"Genesis 47:28","passages":["ויחי יעקב בארץ מצרים שבע עשרה שנה ויהי ימי יעקב שני חייו שבע שנים וארבעים ומאת שנה "],"query":"001047028"},{"canonical":"Genesis 47:29","passages":["ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית עמדי חסד ואמת אל נא תקברני במצרים "],"query":"001047029"},{"canonical":"Genesis 47:30","passages":["ושכבתי עם אבתי ונשאתני ממצרים וקברתני בקברתם ויאמר אנכי אעשה כדברך "],"query":"001047030"},{"canonical":"Genesis 47:31","passages":["ויאמר השבעה לי וישבע לו וישתחו ישראל על ראש המטה פ"],"query":"001047031"}]}