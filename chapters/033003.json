{"query":"033003","verses":[{},{"canonical":"Micah 3:1","passages":["ואמר שמעו נא ראשי יעקב וקציני בית ישראל הלוא לכם לדעת את המשפט "],"query":"033003001"},{"canonical":"Micah 3:2","passages":["שנאי טוב ואהבי רע גזלי עורם מעליהם ושארם מעל עצמותם "],"query":"033003002"},{"canonical":"Micah 3:3","passages":["ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת "],"query":"033003003"},{"canonical":"Micah 3:4","passages":["אז יזעקו אל יהוה ולא יענה אותם ויסתר פניו מהם בעת ההיא כאשר הרעו מעלליהם פ"],"query":"033003004"},{"canonical":"Micah 3:5","passages":["כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה "],"query":"033003005"},{"canonical":"Micah 3:6","passages":["לכן לילה לכם מחזון וחשכה לכם מקסם ובאה השמש על הנביאים וקדר עליהם היום "],"query":"033003006"},{"canonical":"Micah 3:7","passages":["ובשו החזים וחפרו הקסמים ועטו על שפם כלם כי אין מענה אלהים "],"query":"033003007"},{"canonical":"Micah 3:8","passages":["ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו  ס "],"query":"033003008"},{"canonical":"Micah 3:9","passages":["שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו "],"query":"033003009"},{"canonical":"Micah 3:10","passages":["בנה ציון בדמים וירושל͏ם בעולה "],"query":"033003010"},{"canonical":"Micah 3:11","passages":["ראשיה בשחד ישפטו וכהניה במחיר יורו ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו רעה "],"query":"033003011"},{"canonical":"Micah 3:12","passages":["לכן בגללכם ציון שדה תחרש וירושלם עיין תהיה והר הבית לבמות יער פ"],"query":"033003012"}]}