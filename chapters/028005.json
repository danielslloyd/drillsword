{"query":"028005","verses":[{},{"canonical":"Hosea 5:1","passages":["שמעו זאת הכהנים והקשיבו בית ישראל ובית המלך האזינו כי לכם המשפט כי פח הייתם למצפה ורשת פרושה על תבור "],"query":"028005001"},{"canonical":"Hosea 5:2","passages":["ושחטה שטים העמיקו ואני מוסר לכלם "],"query":"028005002"},{"canonical":"Hosea 5:3","passages":["אני ידעתי אפרים וישראל לא נכחד ממני כי עתה הזנית אפרים נטמא ישראל "],"query":"028005003"},{"canonical":"Hosea 5:4","passages":["לא יתנו מעלליהם לשוב אל אלהיהם כי רוח זנונים בקרבם ואת יהוה לא ידעו "],"query":"028005004"},{"canonical":"Hosea 5:5","passages":["וענה גאון ישראל בפניו וישראל ואפרים יכשלו בעונם כשל גם יהודה עמם "],"query":"028005005"},{"canonical":"Hosea 5:6","passages":["בצאנם ובבקרם ילכו לבקש את יהוה ולא ימצאו חלץ מהם "],"query":"028005006"},{"canonical":"Hosea 5:7","passages":["ביהוה בגדו כי בנים זרים ילדו עתה יאכלם חדש את חלקיהם  ס "],"query":"028005007"},{"canonical":"Hosea 5:8","passages":["תקעו שופר בגבעה חצצרה ברמה הריעו בית און אחריך בנימין "],"query":"028005008"},{"canonical":"Hosea 5:9","passages":["אפרים לשמה תהיה ביום תוכחה בשבטי ישראל הודעתי נאמנה "],"query":"028005009"},{"canonical":"Hosea 5:10","passages":["היו שרי יהודה כמסיגי גבול עליהם אשפוך כמים עברתי "],"query":"028005010"},{"canonical":"Hosea 5:11","passages":["עשוק אפרים רצוץ משפט כי הואיל הלך אחרי צו "],"query":"028005011"},{"canonical":"Hosea 5:12","passages":["ואני כעש לאפרים וכרקב לבית יהודה "],"query":"028005012"},{"canonical":"Hosea 5:13","passages":["וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור "],"query":"028005013"},{"canonical":"Hosea 5:14","passages":["כי אנכי כשחל לאפרים וככפיר לבית יהודה אני אני אטרף ואלך אשא ואין מציל "],"query":"028005014"},{"canonical":"Hosea 5:15","passages":["אלך אשובה אל מקומי עד אשר יאשמו ובקשו פני בצר להם ישחרנני "],"query":"028005015"}]}