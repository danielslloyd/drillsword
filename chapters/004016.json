{"query":"004016","verses":[{},{"canonical":"Numbers 16:1","passages":["ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן "],"query":"004016001"},{"canonical":"Numbers 16:2","passages":["ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם "],"query":"004016002"},{"canonical":"Numbers 16:3","passages":["ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם יהוה ומדוע תתנשאו על קהל יהוה "],"query":"004016003"},{"canonical":"Numbers 16:4","passages":["וישמע משה ויפל על פניו "],"query":"004016004"},{"canonical":"Numbers 16:5","passages":["וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו "],"query":"004016005"},{"canonical":"Numbers 16:6","passages":["זאת עשו קחו לכם מחתות קרח וכל עדתו "],"query":"004016006"},{"canonical":"Numbers 16:7","passages":["ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי "],"query":"004016007"},{"canonical":"Numbers 16:8","passages":["ויאמר משה אל קרח שמעו נא בני לוי "],"query":"004016008"},{"canonical":"Numbers 16:9","passages":["המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה ולעמד לפני העדה לשרתם "],"query":"004016009"},{"canonical":"Numbers 16:10","passages":["ויקרב אתך ואת כל אחיך בני לוי אתך ובקשתם גם כהנה "],"query":"004016010"},{"canonical":"Numbers 16:11","passages":["לכן אתה וכל עדתך הנעדים על יהוה ואהרן מה הוא כי תלינו עליו "],"query":"004016011"},{"canonical":"Numbers 16:12","passages":["וישלח משה לקרא לדתן ולאבירם בני אליאב ויאמרו לא נעלה "],"query":"004016012"},{"canonical":"Numbers 16:13","passages":["המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר "],"query":"004016013"},{"canonical":"Numbers 16:14","passages":["אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר לא נעלה "],"query":"004016014"},{"canonical":"Numbers 16:15","passages":["ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם "],"query":"004016015"},{"canonical":"Numbers 16:16","passages":["ויאמר משה אל קרח אתה וכל עדתך היו לפני יהוה אתה והם ואהרן מחר "],"query":"004016016"},{"canonical":"Numbers 16:17","passages":["וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו "],"query":"004016017"},{"canonical":"Numbers 16:18","passages":["ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן "],"query":"004016018"},{"canonical":"Numbers 16:19","passages":["ויקהל עליהם קרח את כל העדה אל פתח אהל מועד וירא כבוד יהוה אל כל העדה פ"],"query":"004016019"},{"canonical":"Numbers 16:20","passages":["וידבר יהוה אל משה ואל אהרן לאמר "],"query":"004016020"},{"canonical":"Numbers 16:21","passages":["הבדלו מתוך העדה הזאת ואכלה אתם כרגע "],"query":"004016021"},{"canonical":"Numbers 16:22","passages":["ויפלו על פניהם ויאמרו אל אלהי הרוחת לכל בשר האיש אחד יחטא ועל כל העדה תקצף פ"],"query":"004016022"},{"canonical":"Numbers 16:23","passages":["וידבר יהוה אל משה לאמר "],"query":"004016023"},{"canonical":"Numbers 16:24","passages":["דבר אל העדה לאמר העלו מסביב למשכן קרח דתן ואבירם "],"query":"004016024"},{"canonical":"Numbers 16:25","passages":["ויקם משה וילך אל דתן ואבירם וילכו אחריו זקני ישראל "],"query":"004016025"},{"canonical":"Numbers 16:26","passages":["וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם "],"query":"004016026"},{"canonical":"Numbers 16:27","passages":["ויעלו מעל משכן קרח דתן ואבירם מסביב ודתן ואבירם יצאו נצבים פתח א͏הליהם ונשיהם ובניהם וטפם "],"query":"004016027"},{"canonical":"Numbers 16:28","passages":["ויאמר משה בזאת תדעון כי יהוה שלחני לעשות את כל המעשים האלה כי לא מלבי "],"query":"004016028"},{"canonical":"Numbers 16:29","passages":["אם כמות כל האדם ימתון אלה ופקדת כל האדם יפקד עליהם לא יהוה שלחני "],"query":"004016029"},{"canonical":"Numbers 16:30","passages":["ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה "],"query":"004016030"},{"canonical":"Numbers 16:31","passages":["ויהי ככלתו לדבר את כל הדברים האלה ותבקע האדמה אשר תחתיהם "],"query":"004016031"},{"canonical":"Numbers 16:32","passages":["ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש "],"query":"004016032"},{"canonical":"Numbers 16:33","passages":["וירדו הם וכל אשר להם חיים שאלה ותכס עליהם הארץ ויאבדו מתוך הקהל "],"query":"004016033"},{"canonical":"Numbers 16:34","passages":["וכל ישראל אשר סביבתיהם נסו לקלם כי אמרו פן תבלענו הארץ "],"query":"004016034"},{"canonical":"Numbers 16:35","passages":["ואש יצאה מאת יהוה ותאכל את החמשים ומאתים איש מקריבי הקטרת פ"],"query":"004016035"}]}