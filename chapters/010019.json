{"query":"010019","verses":[{},{"canonical":"2 Samuel 19:1","passages":["וירגז המלך ויעל על עלית השער ויבך וכה אמר בלכתו בני אבשלום בני בני אבשלום מי יתן מותי אני תחתיך אבשלום בני בני "],"query":"010019001"},{"canonical":"2 Samuel 19:2","passages":["ויגד ליואב הנה המלך בכה ויתאבל על אבשלם "],"query":"010019002"},{"canonical":"2 Samuel 19:3","passages":["ותהי התשעה ביום ההוא לאבל לכל העם כי שמע העם ביום ההוא לאמר נעצב המלך על בנו "],"query":"010019003"},{"canonical":"2 Samuel 19:4","passages":["ויתגנב העם ביום ההוא לבוא העיר כאשר יתגנב העם הנכלמים בנוסם במלחמה "],"query":"010019004"},{"canonical":"2 Samuel 19:5","passages":["והמלך לאט את פניו ויזעק המלך קול גדול בני אבשלום אבשלום בני בני  ס "],"query":"010019005"},{"canonical":"2 Samuel 19:6","passages":["ויבא יואב אל המלך הבית ויאמר הבשת היום את פני כל עבדיך הממלטים את נפשך היום ואת נפש בניך ובנתיך ונפש נשיך ונפש פלגשיך "],"query":"010019006"},{"canonical":"2 Samuel 19:7","passages":["לאהבה את שנאיך ולשנא את אהביך כי הגדת היום כי אין לך שרים ועבדים כי ידעתי היום כי לו אבשלום חי וכלנו היום מתים כי אז ישר בעיניך "],"query":"010019007"},{"canonical":"2 Samuel 19:8","passages":["ועתה קום צא ודבר על לב עבדיך כי ביהוה נשבעתי כי אינך יוצא אם ילין איש אתך הלילה ורעה לך זאת מכל הרעה אשר באה עליך מנעריך עד עתה  ס "],"query":"010019008"},{"canonical":"2 Samuel 19:9","passages":["ויקם המלך וישב בשער ולכל העם הגידו לאמר הנה המלך יושב בשער ויבא כל העם לפני המלך וישראל נס איש לאהליו  ס "],"query":"010019009"},{"canonical":"2 Samuel 19:10","passages":["ויהי כל העם נדון בכל שבטי ישראל לאמר המלך הצילנו מכף איבינו והוא מלטנו מכף פלשתים ועתה ברח מן הארץ מעל אבשלום "],"query":"010019010"},{"canonical":"2 Samuel 19:11","passages":["ואבשלום אשר משחנו עלינו מת במלחמה ועתה למה אתם מחרשים להשיב את המלך  ס "],"query":"010019011"},{"canonical":"2 Samuel 19:12","passages":["והמלך דוד שלח אל צדוק ואל אביתר הכהנים לאמר דברו אל זקני יהודה לאמר למה תהיו אחרנים להשיב את המלך אל ביתו ודבר כל ישראל בא אל המלך אל ביתו "],"query":"010019012"},{"canonical":"2 Samuel 19:13","passages":["אחי אתם עצמי ובשרי אתם ולמה תהיו אחרנים להשיב את המלך "],"query":"010019013"},{"canonical":"2 Samuel 19:14","passages":["ולעמשא תמרו הלוא עצמי ובשרי אתה כה יעשה לי אלהים וכה יוסיף אם לא שר צבא תהיה לפני כל הימים תחת יואב "],"query":"010019014"},{"canonical":"2 Samuel 19:15","passages":["ויט את לבב כל איש יהודה כאיש אחד וישלחו אל המלך שוב אתה וכל עבדיך "],"query":"010019015"},{"canonical":"2 Samuel 19:16","passages":["וישב המלך ויבא עד הירדן ויהודה בא הגלגלה ללכת לקראת המלך להעביר את המלך את הירדן "],"query":"010019016"},{"canonical":"2 Samuel 19:17","passages":["וימהר שמעי בן גרא בן הימיני אשר מבחורים וירד עם איש יהודה לקראת המלך דוד "],"query":"010019017"},{"canonical":"2 Samuel 19:18","passages":["ואלף איש עמו מבנימן וציבא נער בית שאול וחמשת עשר בניו ועשרים עבדיו אתו וצלחו הירדן לפני המלך "],"query":"010019018"},{"canonical":"2 Samuel 19:19","passages":["ועברה העברה לעביר את בית המלך ולעשות הטוב בעיניו ושמעי בן גרא נפל לפני המלך בעברו בירדן "],"query":"010019019"},{"canonical":"2 Samuel 19:20","passages":["ויאמר אל המלך אל יחשב לי אדני עון ואל תזכר את אשר העוה עבדך ביום אשר יצא אדני המלך מירושל͏ם לשום המלך אל לבו "],"query":"010019020"},{"canonical":"2 Samuel 19:21","passages":["כי ידע עבדך כי אני חטאתי והנה באתי היום ראשון לכל בית יוסף לרדת לקראת אדני המלך  ס "],"query":"010019021"},{"canonical":"2 Samuel 19:22","passages":["ויען אבישי בן צרויה ויאמר התחת זאת לא יומת שמעי כי קלל את משיח יהוה  ס "],"query":"010019022"},{"canonical":"2 Samuel 19:23","passages":["ויאמר דוד מה לי ולכם בני צרויה כי תהיו לי היום לשטן היום יומת איש בישראל כי הלוא ידעתי כי היום אני מלך על ישראל "],"query":"010019023"},{"canonical":"2 Samuel 19:24","passages":["ויאמר המלך אל שמעי לא תמות וישבע לו המלך  ס "],"query":"010019024"},{"canonical":"2 Samuel 19:25","passages":["ומפבשת בן שאול ירד לקראת המלך ולא עשה רגליו ולא עשה שפמו ואת בגדיו לא כבס למן היום לכת המלך עד היום אשר בא בשלום "],"query":"010019025"},{"canonical":"2 Samuel 19:26","passages":["ויהי כי בא ירושל͏ם לקראת המלך ויאמר לו המלך למה לא הלכת עמי מפיבשת "],"query":"010019026"},{"canonical":"2 Samuel 19:27","passages":["ויאמר אדני המלך עבדי רמני כי אמר עבדך אחבשה לי החמור וארכב עליה ואלך את המלך כי פסח עבדך "],"query":"010019027"},{"canonical":"2 Samuel 19:28","passages":["וירגל בעבדך אל אדני המלך ואדני המלך כמלאך האלהים ועשה הטוב בעיניך "],"query":"010019028"},{"canonical":"2 Samuel 19:29","passages":["כי לא היה כל בית אבי כי אם אנשי מות לאדני המלך ותשת את עבדך באכלי שלחנך ומה יש לי עוד צדקה ולזעק עוד אל המלך פ"],"query":"010019029"},{"canonical":"2 Samuel 19:30","passages":["ויאמר לו המלך למה תדבר עוד דבריך אמרתי אתה וציבא תחלקו את השדה "],"query":"010019030"},{"canonical":"2 Samuel 19:31","passages":["ויאמר מפיבשת אל המלך גם את הכל יקח אחרי אשר בא אדני המלך בשלום אל ביתו  ס "],"query":"010019031"},{"canonical":"2 Samuel 19:32","passages":["וברזלי הגלעדי ירד מרגלים ויעבר את המלך הירדן לשלחו את הירדן "],"query":"010019032"},{"canonical":"2 Samuel 19:33","passages":["וברזלי זקן מאד בן שמנים שנה והוא כלכל את המלך בשיבתו במחנים כי איש גדול הוא מאד "],"query":"010019033"},{"canonical":"2 Samuel 19:34","passages":["ויאמר המלך אל ברזלי אתה עבר אתי וכלכלתי אתך עמדי בירושל͏ם "],"query":"010019034"},{"canonical":"2 Samuel 19:35","passages":["ויאמר ברזלי אל המלך כמה ימי שני חיי כי אעלה את המלך ירושל͏ם "],"query":"010019035"},{"canonical":"2 Samuel 19:36","passages":["בן שמנים שנה אנכי היום האדע בין טוב לרע אם יטעם עבדך את אשר אכל ואת אשר אשתה אם אשמע עוד בקול שרים ושרות ולמה יהיה עבדך עוד למשא אל אדני המלך "],"query":"010019036"},{"canonical":"2 Samuel 19:37","passages":["כמעט יעבר עבדך את הירדן את המלך ולמה יגמלני המלך הגמולה הזאת "],"query":"010019037"},{"canonical":"2 Samuel 19:38","passages":["ישב נא עבדך ואמת בעירי עם קבר אבי ואמי והנה עבדך כמהם יעבר עם אדני המלך ועשה לו את אשר טוב בעיניך  ס "],"query":"010019038"},{"canonical":"2 Samuel 19:39","passages":["ויאמר המלך אתי יעבר כמהם ואני אעשה לו את הטוב בעיניך וכל אשר תבחר עלי אעשה לך "],"query":"010019039"},{"canonical":"2 Samuel 19:40","passages":["ויעבר כל העם את הירדן והמלך עבר וישק המלך לברזלי ויברכהו וישב למקמו  ס "],"query":"010019040"},{"canonical":"2 Samuel 19:41","passages":["ויעבר המלך הגלגלה וכמהן עבר עמו וכל עם יהודה העבירו את המלך וגם חצי עם ישראל "],"query":"010019041"},{"canonical":"2 Samuel 19:42","passages":["והנה כל איש ישראל באים אל המלך ויאמרו אל המלך מדוע גנבוך אחינו איש יהודה ויעברו את המלך ואת ביתו את הירדן וכל אנשי דוד עמו  ס "],"query":"010019042"},{"canonical":"2 Samuel 19:43","passages":["ויען כל איש יהודה על איש ישראל כי קרוב המלך אלי ולמה זה חרה לך על הדבר הזה האכול אכלנו מן המלך אם נשאת נשא לנו  ס "],"query":"010019043"},{"canonical":"2 Samuel 19:44","passages":["ויען איש ישראל את איש יהודה ויאמר עשר ידות לי במלך וגם בדוד אני ממך ומדוע הקלתני ולא היה דברי ראשון לי להשיב את מלכי ויקש דבר איש יהודה מדבר איש ישראל  ס "],"query":"010019044"}]}