{"query":"023005","verses":[{},{"canonical":"Isaiah 5:1","passages":["אשירה נא לידידי שירת דודי לכרמו כרם היה לידידי בקרן בן שמן "],"query":"023005001"},{"canonical":"Isaiah 5:2","passages":["ויעזקהו ויסקלהו ויטעהו שרק ויבן מגדל בתוכו וגם יקב חצב בו ויקו לעשות ענבים ויעש באשים "],"query":"023005002"},{"canonical":"Isaiah 5:3","passages":["ועתה יושב ירושל͏ם ואיש יהודה שפטו נא ביני ובין כרמי "],"query":"023005003"},{"canonical":"Isaiah 5:4","passages":["מה לעשות עוד לכרמי ולא עשיתי בו מדוע קויתי לעשות ענבים ויעש באשים "],"query":"023005004"},{"canonical":"Isaiah 5:5","passages":["ועתה אודיעה נא אתכם את אשר אני עשה לכרמי הסר משוכתו והיה לבער פרץ גדרו והיה למרמס "],"query":"023005005"},{"canonical":"Isaiah 5:6","passages":["ואשיתהו בתה לא יזמר ולא יעדר ועלה שמיר ושית ועל העבים אצוה מהמטיר עליו מטר "],"query":"023005006"},{"canonical":"Isaiah 5:7","passages":["כי כרם יהוה צבאות בית ישראל ואיש יהודה נטע שעשועיו ויקו למשפט והנה משפח לצדקה והנה צעקה  ס "],"query":"023005007"},{"canonical":"Isaiah 5:8","passages":["הוי מגיעי בית בבית שדה בשדה יקריבו עד אפס מקום והושבתם לבדכם בקרב הארץ "],"query":"023005008"},{"canonical":"Isaiah 5:9","passages":["באזני יהוה צבאות אם לא בתים רבים לשמה יהיו גדלים וטובים מאין יושב "],"query":"023005009"},{"canonical":"Isaiah 5:10","passages":["כי עשרת צמדי כרם יעשו בת אחת וזרע חמר יעשה איפה פ"],"query":"023005010"},{"canonical":"Isaiah 5:11","passages":["הוי משכימי בבקר שכר ירדפו מאחרי בנשף יין ידליקם "],"query":"023005011"},{"canonical":"Isaiah 5:12","passages":["והיה כנור ונבל תף וחליל ויין משתיהם ואת פעל יהוה לא יביטו ומעשה ידיו לא ראו "],"query":"023005012"},{"canonical":"Isaiah 5:13","passages":["לכן גלה עמי מבלי דעת וכבודו מתי רעב והמונו צחה צמא "],"query":"023005013"},{"canonical":"Isaiah 5:14","passages":["לכן הרחיבה שאול נפשה ופערה פיה לבלי חק וירד הדרה והמונה ושאונה ועלז בה "],"query":"023005014"},{"canonical":"Isaiah 5:15","passages":["וישח אדם וישפל איש ועיני גבהים תשפלנה "],"query":"023005015"},{"canonical":"Isaiah 5:16","passages":["ויגבה יהוה צבאות במשפט והאל הקדוש נקדש בצדקה "],"query":"023005016"},{"canonical":"Isaiah 5:17","passages":["ורעו כבשים כדברם וחרבות מחים גרים יאכלו "],"query":"023005017"},{"canonical":"Isaiah 5:18","passages":["הוי משכי העון בחבלי השוא וכעבות העגלה חטאה "],"query":"023005018"},{"canonical":"Isaiah 5:19","passages":["האמרים ימהר יחישה מעשהו למען נראה ותקרב ותבואה עצת קדוש ישראל ונדעה  ס "],"query":"023005019"},{"canonical":"Isaiah 5:20","passages":["הוי האמרים לרע טוב ולטוב רע שמים חשך לאור ואור לחשך שמים מר למתוק ומתוק למר  ס "],"query":"023005020"},{"canonical":"Isaiah 5:21","passages":["הוי חכמים בעיניהם ונגד פניהם נבנים "],"query":"023005021"},{"canonical":"Isaiah 5:22","passages":["הוי גבורים לשתות יין ואנשי חיל למסך שכר "],"query":"023005022"},{"canonical":"Isaiah 5:23","passages":["מצדיקי רשע עקב שחד וצדקת צדיקים יסירו ממנו  ס "],"query":"023005023"},{"canonical":"Isaiah 5:24","passages":["לכן כאכל קש לשון אש וחשש להבה ירפה שרשם כמק יהיה ופרחם כאבק יעלה כי מאסו את תורת יהוה צבאות ואת אמרת קדוש ישראל נאצו "],"query":"023005024"},{"canonical":"Isaiah 5:25","passages":["על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שב אפו ועוד ידו נטויה "],"query":"023005025"},{"canonical":"Isaiah 5:26","passages":["ונשא נס לגוים מרחוק ושרק לו מקצה הארץ והנה מהרה קל יבוא "],"query":"023005026"},{"canonical":"Isaiah 5:27","passages":["אין עיף ואין כושל בו לא ינום ולא יישן ולא נפתח אזור חלציו ולא נתק שרוך נעליו "],"query":"023005027"},{"canonical":"Isaiah 5:28","passages":["אשר חציו שנונים וכל קשתתיו דרכות פרסות סוסיו כצר נחשבו וגלגליו כסופה "],"query":"023005028"},{"canonical":"Isaiah 5:29","passages":["שאגה לו כלביא ישאג ככפירים וינהם ויאחז טרף ויפליט ואין מציל "],"query":"023005029"},{"canonical":"Isaiah 5:30","passages":["וינהם עליו ביום ההוא כנהמת ים ונבט לארץ והנה חשך צר ואור חשך בעריפיה פ"],"query":"023005030"}]}