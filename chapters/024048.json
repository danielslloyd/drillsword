{"query":"024048","verses":[{},{"canonical":"Jeremiah 48:1","passages":["למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים הבישה המשגב וחתה "],"query":"024048001"},{"canonical":"Jeremiah 48:2","passages":["אין עוד תהלת מואב בחשבון חשבו עליה רעה לכו ונכריתנה מגוי גם מדמן תדמי אחריך תלך חרב "],"query":"024048002"},{"canonical":"Jeremiah 48:3","passages":["קול צעקה מחרונים שד ושבר גדול "],"query":"024048003"},{"canonical":"Jeremiah 48:4","passages":["נשברה מואב השמיעו זעקה צעיריה "],"query":"024048004"},{"canonical":"Jeremiah 48:5","passages":["כי מעלה הלוחית בבכי יעלה בכי כי במורד חורנים צרי צעקת שבר שמעו "],"query":"024048005"},{"canonical":"Jeremiah 48:6","passages":["נסו מלטו נפשכם ותהיינה כערוער במדבר "],"query":"024048006"},{"canonical":"Jeremiah 48:7","passages":["כי יען בטחך במעשיך ובאוצרותיך גם את תלכדי ויצא יחדיו "],"query":"024048007"},{"canonical":"Jeremiah 48:8","passages":["ויבא שדד אל כל עיר ועיר לא תמלט ואבד העמק ונשמד המישר אשר אמר יהוה "],"query":"024048008"},{"canonical":"Jeremiah 48:9","passages":["תנו ציץ למואב כי נצא תצא ועריה לשמה תהיינה מאין יושב בהן "],"query":"024048009"},{"canonical":"Jeremiah 48:10","passages":["ארור עשה מלאכת יהוה רמיה וארור מנע חרבו מדם "],"query":"024048010"},{"canonical":"Jeremiah 48:11","passages":["שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר  ס "],"query":"024048011"},{"canonical":"Jeremiah 48:12","passages":["לכן הנה ימים באים נאם יהוה ושלחתי לו צעים וצעהו וכליו יריקו ונבליהם ינפצו "],"query":"024048012"},{"canonical":"Jeremiah 48:13","passages":["ובש מואב מכמוש כאשר בשו בית ישראל מבית אל מבטחם "],"query":"024048013"},{"canonical":"Jeremiah 48:14","passages":["איך תאמרו גבורים אנחנו ואנשי חיל למלחמה "],"query":"024048014"},{"canonical":"Jeremiah 48:15","passages":["שדד מואב ועריה עלה ומבחר בחוריו ירדו לטבח נאם המלך יהוה צבאות שמו "],"query":"024048015"},{"canonical":"Jeremiah 48:16","passages":["קרוב איד מואב לבוא ורעתו מהרה מאד "],"query":"024048016"},{"canonical":"Jeremiah 48:17","passages":["נדו לו כל סביביו וכל ידעי שמו אמרו איכה נשבר מטה עז מקל תפארה "],"query":"024048017"},{"canonical":"Jeremiah 48:18","passages":["רדי מכבוד ושבי בצמא ישבת בת דיבון כי שדד מואב עלה בך שחת מבצריך "],"query":"024048018"},{"canonical":"Jeremiah 48:19","passages":["אל דרך עמדי וצפי יושבת ערוער שאלי נס ונמלטה אמרי מה נהיתה "],"query":"024048019"},{"canonical":"Jeremiah 48:20","passages":["הביש מואב כי חתה וזעקו הגידו בארנון כי שדד מואב "],"query":"024048020"},{"canonical":"Jeremiah 48:21","passages":["ומשפט בא אל ארץ המישר אל חלון ואל יהצה ועל מיפעת "],"query":"024048021"},{"canonical":"Jeremiah 48:22","passages":["ועל דיבון ועל נבו ועל בית דבלתים "],"query":"024048022"},{"canonical":"Jeremiah 48:23","passages":["ועל קריתים ועל בית גמול ועל בית מעון "],"query":"024048023"},{"canonical":"Jeremiah 48:24","passages":["ועל קריות ועל בצרה ועל כל ערי ארץ מואב הרחקות והקרבות "],"query":"024048024"},{"canonical":"Jeremiah 48:25","passages":["נגדעה קרן מואב וזרעו נשברה נאם יהוה "],"query":"024048025"},{"canonical":"Jeremiah 48:26","passages":["השכירהו כי על יהוה הגדיל וספק מואב בקיאו והיה לשחק גם הוא "],"query":"024048026"},{"canonical":"Jeremiah 48:27","passages":["ואם לוא השחק היה לך ישראל אם בגנבים נמצא כי מדי דבריך בו תתנודד "],"query":"024048027"},{"canonical":"Jeremiah 48:28","passages":["עזבו ערים ושכנו בסלע ישבי מואב והיו כיונה תקנן בעברי פי פחת "],"query":"024048028"},{"canonical":"Jeremiah 48:29","passages":["שמענו גאון מואב גאה מאד גבהו וגאונו וגאותו ורם לבו "],"query":"024048029"},{"canonical":"Jeremiah 48:30","passages":["אני ידעתי נאם יהוה עברתו ולא כן בדיו לא כן עשו "],"query":"024048030"},{"canonical":"Jeremiah 48:31","passages":["על כן על מואב איליל ולמואב כלה אזעק אל אנשי קיר חרש יהגה "],"query":"024048031"},{"canonical":"Jeremiah 48:32","passages":["מבכי יעזר אבכה לך הגפן שבמה נטישתיך עברו ים עד ים יעזר נגעו על קיצך ועל בצירך שדד נפל "],"query":"024048032"},{"canonical":"Jeremiah 48:33","passages":["ונאספה שמחה וגיל מכרמל ומארץ מואב ויין מיקבים השבתי לא ידרך הידד הידד לא הידד "],"query":"024048033"},{"canonical":"Jeremiah 48:34","passages":["מזעקת חשבון עד אלעלה עד יהץ נתנו קולם מצער עד חרנים עגלת שלשיה כי גם מי נמרים למשמות יהיו "],"query":"024048034"},{"canonical":"Jeremiah 48:35","passages":["והשבתי למואב נאם יהוה מעלה במה ומקטיר לאלהיו "],"query":"024048035"},{"canonical":"Jeremiah 48:36","passages":["על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו "],"query":"024048036"},{"canonical":"Jeremiah 48:37","passages":["כי כל ראש קרחה וכל זקן גרעה על כל ידים גדדת ועל מתנים שק "],"query":"024048037"},{"canonical":"Jeremiah 48:38","passages":["על כל גגות מואב וברחבתיה כלה מספד כי שברתי את מואב ככלי אין חפץ בו נאם יהוה "],"query":"024048038"},{"canonical":"Jeremiah 48:39","passages":["איך חתה הילילו איך הפנה ערף מואב בוש והיה מואב לשחק ולמחתה לכל סביביו  ס "],"query":"024048039"},{"canonical":"Jeremiah 48:40","passages":["כי כה אמר יהוה הנה כנשר ידאה ופרש כנפיו אל מואב "],"query":"024048040"},{"canonical":"Jeremiah 48:41","passages":["נלכדה הקריות והמצדות נתפשה והיה לב גבורי מואב ביום ההוא כלב אשה מצרה "],"query":"024048041"},{"canonical":"Jeremiah 48:42","passages":["ונשמד מואב מעם כי על יהוה הגדיל "],"query":"024048042"},{"canonical":"Jeremiah 48:43","passages":["פחד ופחת ופח עליך יושב מואב נאם יהוה "],"query":"024048043"},{"canonical":"Jeremiah 48:44","passages":["הנס מפני הפחד יפל אל הפחת והעלה מן הפחת ילכד בפח כי אביא אליה אל מואב שנת פקדתם נאם יהוה "],"query":"024048044"},{"canonical":"Jeremiah 48:45","passages":["בצל חשבון עמדו מכח נסים כי אש יצא מחשבון ולהבה מבין סיחון ותאכל פאת מואב וקדקד בני שאון "],"query":"024048045"},{"canonical":"Jeremiah 48:46","passages":["אוי לך מואב אבד עם כמוש כי לקחו בניך בשבי ובנתיך בשביה "],"query":"024048046"},{"canonical":"Jeremiah 48:47","passages":["ושבתי שבות מואב באחרית הימים נאם יהוה עד הנה משפט מואב  ס "],"query":"024048047"}]}