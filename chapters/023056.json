{"query":"023056","verses":[{},{"canonical":"Isaiah 56:1","passages":["כה אמר יהוה שמרו משפט ועשו צדקה כי קרובה ישועתי לבוא וצדקתי להגלות "],"query":"023056001"},{"canonical":"Isaiah 56:2","passages":["אשרי אנוש יעשה זאת ובן אדם יחזיק בה שמר שבת מחללו ושמר ידו מעשות כל רע  ס "],"query":"023056002"},{"canonical":"Isaiah 56:3","passages":["ואל יאמר בן הנכר הנלוה אל יהוה לאמר הבדל יבדילני יהוה מעל עמו ואל יאמר הסריס הן אני עץ יבש  ס "],"query":"023056003"},{"canonical":"Isaiah 56:4","passages":["כי כה אמר יהוה לסריסים אשר ישמרו את שבתותי ובחרו באשר חפצתי ומחזיקים בבריתי "],"query":"023056004"},{"canonical":"Isaiah 56:5","passages":["ונתתי להם בביתי ובחומתי יד ושם טוב מבנים ומבנות שם עולם אתן לו אשר לא יכרת  ס "],"query":"023056005"},{"canonical":"Isaiah 56:6","passages":["ובני הנכר הנלוים על יהוה לשרתו ולאהבה את שם יהוה להיות לו לעבדים כל שמר שבת מחללו ומחזיקים בבריתי "],"query":"023056006"},{"canonical":"Isaiah 56:7","passages":["והביאותים אל הר קדשי ושמחתים בבית תפלתי עולתיהם וזבחיהם לרצון על מזבחי כי ביתי בית תפלה יקרא לכל העמים "],"query":"023056007"},{"canonical":"Isaiah 56:8","passages":["נאם אדני יהוה מקבץ נדחי ישראל עוד אקבץ עליו לנקבציו "],"query":"023056008"},{"canonical":"Isaiah 56:9","passages":["כל חיתו שדי אתיו לאכל כל חיתו ביער  ס "],"query":"023056009"},{"canonical":"Isaiah 56:10","passages":["צפיו עורים כלם לא ידעו כלם כלבים אלמים לא יוכלו לנבח הזים שכבים אהבי לנום "],"query":"023056010"},{"canonical":"Isaiah 56:11","passages":["והכלבים עזי נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו "],"query":"023056011"},{"canonical":"Isaiah 56:12","passages":["אתיו אקחה יין ונסבאה שכר והיה כזה יום מחר גדול יתר מאד "],"query":"023056012"}]}