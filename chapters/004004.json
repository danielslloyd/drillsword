{"query":"004004","verses":[{},{"canonical":"Numbers 4:1","passages":["וידבר יהוה אל משה ואל אהרן לאמר "],"query":"004004001"},{"canonical":"Numbers 4:2","passages":["נשא את ראש בני קהת מתוך בני לוי למשפחתם לבית אבתם "],"query":"004004002"},{"canonical":"Numbers 4:3","passages":["מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד "],"query":"004004003"},{"canonical":"Numbers 4:4","passages":["זאת עבדת בני קהת באהל מועד קדש הקדשים "],"query":"004004004"},{"canonical":"Numbers 4:5","passages":["ובא אהרן ובניו בנסע המחנה והורדו את פרכת המסך וכסו בה את ארן העדת "],"query":"004004005"},{"canonical":"Numbers 4:6","passages":["ונתנו עליו כסוי עור תחש ופרשו בגד כליל תכלת מלמעלה ושמו בדיו "],"query":"004004006"},{"canonical":"Numbers 4:7","passages":["ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה "],"query":"004004007"},{"canonical":"Numbers 4:8","passages":["ופרשו עליהם בגד תולעת שני וכסו אתו במכסה עור תחש ושמו את בדיו "],"query":"004004008"},{"canonical":"Numbers 4:9","passages":["ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם "],"query":"004004009"},{"canonical":"Numbers 4:10","passages":["ונתנו אתה ואת כל כליה אל מכסה עור תחש ונתנו על המוט "],"query":"004004010"},{"canonical":"Numbers 4:11","passages":["ועל מזבח הזהב יפרשו בגד תכלת וכסו אתו במכסה עור תחש ושמו את בדיו "],"query":"004004011"},{"canonical":"Numbers 4:12","passages":["ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט "],"query":"004004012"},{"canonical":"Numbers 4:13","passages":["ודשנו את המזבח ופרשו עליו בגד ארגמן "],"query":"004004013"},{"canonical":"Numbers 4:14","passages":["ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח ופרשו עליו כסוי עור תחש ושמו בדיו "],"query":"004004014"},{"canonical":"Numbers 4:15","passages":["וכלה אהרן ובניו לכסת את הקדש ואת כל כלי הקדש בנסע ה͏מחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד "],"query":"004004015"},{"canonical":"Numbers 4:16","passages":["ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו  ס "],"query":"004004016"},{"canonical":"Numbers 4:17","passages":["וידבר יהוה אל משה ואל אהרן לאמר "],"query":"004004017"},{"canonical":"Numbers 4:18","passages":["אל תכריתו את שבט משפחת הקהתי מתוך הלוים "],"query":"004004018"},{"canonical":"Numbers 4:19","passages":["וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו "],"query":"004004019"},{"canonical":"Numbers 4:20","passages":["ולא יבאו לראות כבלע את הקדש ומתו פ"],"query":"004004020"},{"canonical":"Numbers 4:21","passages":["וידבר יהוה אל משה לאמר "],"query":"004004021"},{"canonical":"Numbers 4:22","passages":["נשא את ראש בני גרשון גם הם לבית אבתם למשפחתם "],"query":"004004022"},{"canonical":"Numbers 4:23","passages":["מבן שלשים שנה ומעלה עד בן חמשים שנה תפקד אותם כל הבא לצבא צבא לעבד עבדה באהל מועד "],"query":"004004023"},{"canonical":"Numbers 4:24","passages":["זאת עבדת משפחת הגרשני לעבד ולמשא "],"query":"004004024"},{"canonical":"Numbers 4:25","passages":["ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד "],"query":"004004025"},{"canonical":"Numbers 4:26","passages":["ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו "],"query":"004004026"},{"canonical":"Numbers 4:27","passages":["על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם "],"query":"004004027"},{"canonical":"Numbers 4:28","passages":["זאת עבדת משפחת בני הגרשני באהל מועד ומשמרתם ביד איתמר בן אהרן הכהן פ"],"query":"004004028"},{"canonical":"Numbers 4:29","passages":["בני מררי למשפחתם לבית אבתם תפקד אתם "],"query":"004004029"},{"canonical":"Numbers 4:30","passages":["מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד "],"query":"004004030"},{"canonical":"Numbers 4:31","passages":["וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו "],"query":"004004031"},{"canonical":"Numbers 4:32","passages":["ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם "],"query":"004004032"},{"canonical":"Numbers 4:33","passages":["זאת עבדת משפחת בני מררי לכל עבדתם באהל מועד ביד איתמר בן אהרן הכהן "],"query":"004004033"},{"canonical":"Numbers 4:34","passages":["ויפקד משה ואהרן ונשיאי העדה את בני הקהתי למשפחתם ולבית אבתם "],"query":"004004034"},{"canonical":"Numbers 4:35","passages":["מבן שלשים שנה ומעלה ועד בן חמשים שנה כל הבא לצבא לעבדה באהל מועד "],"query":"004004035"},{"canonical":"Numbers 4:36","passages":["ויהיו פקדיהם למשפחתם אלפים שבע מאות וחמשים "],"query":"004004036"},{"canonical":"Numbers 4:37","passages":["אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה  ס "],"query":"004004037"},{"canonical":"Numbers 4:38","passages":["ופקודי בני גרשון למשפחותם ולבית אבתם "],"query":"004004038"},{"canonical":"Numbers 4:39","passages":["מבן שלשים שנה ומעלה ועד בן חמשים שנה כל הבא לצבא לעבדה באהל מועד "],"query":"004004039"},{"canonical":"Numbers 4:40","passages":["ויהיו פקדיהם למשפחתם לבית אבתם אלפים ושש מאות ושלשים "],"query":"004004040"},{"canonical":"Numbers 4:41","passages":["אלה פקודי משפחת בני גרשון כל העבד באהל מועד אשר פקד משה ואהרן על פי יהוה "],"query":"004004041"},{"canonical":"Numbers 4:42","passages":["ופקודי משפחת בני מררי למשפחתם לבית אבתם "],"query":"004004042"},{"canonical":"Numbers 4:43","passages":["מבן שלשים שנה ומעלה ועד בן חמשים שנה כל הבא לצבא לעבדה באהל מועד "],"query":"004004043"},{"canonical":"Numbers 4:44","passages":["ויהיו פקדיהם למשפחתם שלשת אלפים ומאתים "],"query":"004004044"},{"canonical":"Numbers 4:45","passages":["אלה פקודי משפחת בני מררי אשר פקד משה ואהרן על פי יהוה ביד משה "],"query":"004004045"},{"canonical":"Numbers 4:46","passages":["כל הפקדים אשר פקד משה ואהרן ונשיאי ישראל את הלוים למשפחתם ולבית אבתם "],"query":"004004046"},{"canonical":"Numbers 4:47","passages":["מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד "],"query":"004004047"},{"canonical":"Numbers 4:48","passages":["ויהיו פקדיהם שמנת אלפים וחמש מאות ושמנים "],"query":"004004048"},{"canonical":"Numbers 4:49","passages":["על פי יהוה פקד אותם ביד משה איש איש על עבדתו ועל משאו ופקדיו אשר צוה יהוה את משה פ"],"query":"004004049"}]}